<iframe src="https://www.google.com/maps/embed?pb=!1m18!1m12!1m3!1d23016.685429737594!2d11.144869802942917!3d43.85405279676876!2m3!1f0!2f0!3f0!3m2!1i1024!2i768!4f13.1!3m3!1m2!1s0x132af800df9de263%3A0xa623f506d155d403!2s50041%20Calenzano%20FI!5e0!3m2!1sit!2sit!4v1682582935688!5m2!1sit!2sit" width="100%" height="450" style="border:0;" allowfullscreen="" loading="lazy" referrerpolicy="no-referrer-when-downgrade"></iframe>
<br/>
Calenzano è un comune italiano di 17.707 abitanti della città metropolitana di Firenze, in Toscana.
Il Comune di Calenzano è situato nella piana di Firenze-Prato-Pistoia e si estende su una superficie di 76,87 km². Il suo territorio, per i due terzi montuoso, è compreso tra i Monti della Calvana a ovest, che raggiungono la massima altitudine con i 918 metri di Monte Maggiore e il Monte Morello ad est con i 934 metri di Poggio dell'Aia. La parte viabile più elevata è il Passo delle Croci a 427 metri.

Lo attraversano in senso longitudinale numerosi corsi d'acqua che, scendendo dai rilievi circostanti, scorrono in direzione Nord-Sud. Da ovest verso est troviamo il torrente Marinella di Travalle, affluente del fiume Bisenzio, il torrente Marina (principale corso d'acqua del territorio e anch'esso affluente del Bisenzio) da cui prende nome l'omonima Valle, la Marinella di Legri, che sfocia nella Marina e il torrente Chiosina. Quest'ultimo nei pressi dell'abitato si immette nel canale Nuovo Garille e sfocia nella suddetta Marina.

Il centro storico di Calenzano ("il Donnini") dista circa 14 km da Firenze e 6 km da Prato. Intorno all'area densamente urbanizzata e popolata, sorta soprattutto a partire dalla seconda metà del secolo scorso ai piedi del colle su cui sorgono il Castello e il borgo di Calenzano Alto, il paesaggio muta radicalmente, lasciando posto a rilievi coperte di boschi e uliveti tipici dei dintorni di Firenze. Il territorio comunale confina in senso orario con i Comuni di Barberino di Mugello, San Piero a Sieve, Vaglia, Sesto Fiorentino, Campi Bisenzio, Prato e Vaiano.

Calenzano è raggiungibile in auto dall'autostrada A1 (uscita Calenzano-Sesto Fiorentino) e in autobus da Firenze (ATAF, linea 2), Prato (CAP, linea 4), Sesto Fiorentino (ATAF, linee 2 e 57), Campi Bisenzio (ATAF, linee 75 e 303) e Barberino di Mugello (Autolinee Mugello Valdisieve, linea Firenze-Prato-Barberino di Mugello)

A Calenzano si trovano anche due stazioni ferroviarie (Calenzano e Pratignone) dove fermano treni interregionali (linea Firenze-Prato-Bologna) e regionali (linea Firenze-Prato-Pistoia-Lucca-Viareggio).

Su tutto il territorio comunale è attivo il servizio di Radio Taxi chiamando il numero 055-4242.

L'aeroporto più vicino è l'Amerigo Vespucci di Firenze, distante circa 10 km. Per chi abbia necessità di raggiungere l'aeroporto di Bologna, il bus navetta Appennino Shuttle ferma a Calenzano nei pressi del centro commerciale Carrefour. 