<iframe src="https://www.google.com/maps/embed?pb=!1m18!1m12!1m3!1d11543.473926897826!2d12.032700171780695!3d43.67170500819684!2m3!1f0!2f0!3f0!3m2!1i1024!2i768!4f13.1!3m3!1m2!1s0x132b873c678fbe41%3A0xf195a8c696512fd!2s52036%20Pieve%20Santo%20Stefano%20AR!5e0!3m2!1sit!2sit!4v1683183450594!5m2!1sit!2sit" width="100%" height="450" style="border:0;" allowfullscreen="" loading="lazy" referrerpolicy="no-referrer-when-downgrade"></iframe>
<br/>
Pieve Santo Stefano (La Piève in dialetto locale, e anticamente Suppetia) è un comune italiano di 2 970 abitanti della Valtiberina, nella provincia di Arezzo.<br/>
Geografia fisica<br/>

«E, quando a i freschi venti<br/>
Di su l’aride carte anelerà<br/>
L’anima stanca, a voi, poggi fiorenti,<br/>
Balze austere e felici, a voi verrà.»<br/>
(Giosuè Carducci - "Agli amici della valle Tiberina" (Giambi ed epodi))<br/>

Con i suoi 155 chilometri quadrati è per estensione il terzo comune della provincia di Arezzo.<br/>

Confina a nord con il comune romagnolo di Verghereto, ad ovest con i comuni di Chiusi della Verna e Caprese Michelangelo, ad est con quello di Badia Tedalda e a sud con quelli di Anghiari e Sansepolcro. Il nucleo storico si insedia su un bacino naturale tracciato dalla confluenza del fiume Tevere e del torrente Ancione, a 433 metri di altitudine, e si divide principalmente in quattro "Rioni": Centropaese, Ponte Vecchio, Ponte Nuovo e Rialto. <br/>
Origini del nome<br/>

L’antico toponimo Suppetia viene tradizionalmente fatto derivare dalla voce del verbo latino “suppeditare” (rifornire), facendo riferimento al primo insediamento romano stabilitosi presso la confluenza dei fiumi Tevere ed Ancione, al fine di spedire a Roma via Tevere il legname proveniente dalla Massa Trabaria. Le fondamenta delle piscine o vasche di fluitazione nominate da Plino il Vecchio nell'Historia Naturalis (L.3,C.5) sono tuttora esistenti presso il ponte di Valsavignone e quello di Formole.<br/>
Tempietto ottagono di Santa Maria del Colledestro<br/>

Un'altra versione fa risalire la ragione del toponimo Sulpitia (invece che Suppetia) a un’inscrizione su una lapide, dissotterrata il 10 agosto del 1636 durante il restauro del tempietto ottagono del Colledestro, la quale informava esservi edificato in quello stesso luogo da Publio Sulpicio e dalla moglie Cellina un tempio per il culto del dio del Tevere e delle sue ninfe. Se ne deriva dunque Sulpitia quale possedimento della famiglia romana Sulpicia.<br/>

Nell'"Historia longobardorum" di Paolo Diacono (VIII secolo) Suppetia prende il nome di Verona ("Oppidum quod Verona appellatur"), e il suo territorio Massa Verona (da "Teverona", per aferesi, secondo Giovanni Sacchi).<br/>

La prima menzione della “Pieve di Santo Stefano” si ha in un privilegio del pontefice Innocenzo III (1198).<br/>

Il “Trattato dell’origine ed antichità delle città e castelli” di Francesco Alamanni fa risalire il cambio del toponimo a un miracolo operato dal protomartire, a vantaggio di un ricco cittadino, similmente chiamato Stefano, prossimo ad annegare nelle acque del fiume Tevere.<br/>

Dall'XI al XIII secolo assume i toponimi temporanei di Castelfranco e Castel San Donato.<br/>
Storia<br/>
	
Si propone di dividere questa pagina in due, creandone un'altra intitolata Storia di Pieve Santo Stefano.<br/>
Segui i consigli sulla dimensione delle voci. Vedi anche la discussione.<br/>
Dalla preistoria a Suppetia<br/>

Ritrovamenti presso i siti de’ La Consuma e del Poggiolo della Madonnuccia testimoniano una presenza dell’uomo nel territorio sin dal neolitico e dall’Età del Bronzo, mentre di epoca etrusca sono quelli del sito archeologico di Tizzano.<br/>

In epoca romana diventa un importante centro di raccolta e spedizione del legname proveniente dai boschi della Massa Trabaria, inviati a Roma tramite fluitazione, e impiegati nella costruzione di edifici civili, religiosi e di imbarcazioni. Si diffondono in grande numero piccoli insediamenti, “vici” e fattorie, localizzati principalmente nella parte sud del comune.<br/>

Il primo nucleo abitativo prende il nome di Suppetia, o Sulpitia. Di costruzione romana sono i ponti sul fiume Tevere, di cui restano esigue tracce al Pozzale, a Formole (Forum Murli[5]) e a Sigliano. Su quest’ultimo, edificato in cinque arcate sotto Livio il Salinatore (III sec. a.c) lungo la principale delle sei arterie dell’epoca, l'Ariminensis, che collegava Arezzo con Rimini, transita la V corte comandata da Marco Antonio, dirottata da Cesare su Arezzo dopo il passaggio del Rubicone (49 a.C.).<br/>
Epoca medievale<br/>
Da Castello di Verona a Castelfranco<br/>

Sotto il regno di Liutprando i longobardi si impossessano della regione, estendendo l’arimannia aretina fino a Montedoglio e a Suppetia, che sotto il loro dominio viene eletta Viscontado con il nome di Castello di Verona, e Massa Verona quello del suo territorio.<br/>

Ottone I di Sassonia, divenuto Re d’Italia (951) e Imperatore del Sacro Romano Impero (962), affida a Goffredo D’Ildebrando il Viscontado della Massa Verona,[6] come ribadito nel privilegio emesso ad Ostia nel dicembre del 967.

La famiglia comitale di Montedoglio, di cui Goffredo rappresenta il capostipite, esercita il governo del Viscontado per due secoli, fino a dotare il Castello di Verona, con la contessa Matilde di Pier Simoncione, della prima cerchia di mura (lungo le attuali Via Arezzo e Via Antiche Prigioni), un cassero e un palazzo del governatore. Per favorirne il popolamento promuove una politica di esenzioni e privilegi, mutando così il toponimo in Castelfranco. Al momento della morte, ne nomina nuovo padrone l’arciprete, coadiuvato da un consiglio di dodici popolani.<br/>
Da Castel San Donato ai Tarlati<br/>

Nel 1217, durante la sua terza peregrinazione al Monte Verna, Francesco d’Assisi è ospite della famiglia Mercanti nel castello della Pieve di Santo Stefano, e poi della famiglia Beccherini, in Castelnuovo[4]. L’arcipretura, su petizione popolare, dona al frate il convento di Cerbaiolo, che diventa nel 1218 dimora dei frati minori francescani, tra i quali Antonio da Padova.<br/>

Nel XIII secolo il castello della Pieve subisce ripetute scorrerie e guasti da parte di Borgo Sansepolcro, così da risolvere l’arciprete Benvenuto a consegnare il paese al protettorato del Comune di Arezzo (1255). Ciò nonostante viene nuovamente assalito e rovinato, dai biturgensi (nel 1257 e nel 1263) e dai fiorentini (1259), inducendo i rappresentanti del popolo a chiedere questa volta protezione, con un atto di “commendatio” collettiva, al potente Vescovo d’Arezzo, Guglielmino Ubertini. In un patto siglato a Bibbiena il 29 ottobre del 1264, l’Ubertini si fa padrone di Pieve Santo Stefano, si impegna a dotarla di fortificazioni e a costruire un nuovo e più robusto castello, assegnandole il nuovo toponimo di Castel San Donato, in onore del patrono di Arezzo.<br/>

Nel 1269 Borgo Sansepolcro, con la partecipazione dei perugini, attacca e danneggia severamente Castel San Donato, saccheggiandone il contado. Arezzo interviene assediando Borgo Sansepolcro, che capitola, e nella pace stipulata con gli aretini il 30 settembre del 1269 si obbliga a ricostruire l’abitato del Castello della Pieve di Santo Stefano, che nel documento riguadagna il vecchio toponimo.<br/>

Caduto l’Ubertini nella Battaglia di Campaldino (1289), Uguccione della Faggiuola ne eredita la signoria su Arezzo e le sue province, che riconquista dopo il caos seguito a quella battaglia. Nel 1310 il potere passa ai Tarlati di Pietramala, prima con Guido, Vescovo d’Arezzo, poi con il fratello Pier Saccone e il nipote Maso Tarlati, detto Tasano. Durante il loro governo viene fabbricata una nuova piazza (le odierne Piazza Santo Stefano e Piazza Fanfani) con nuove abitazioni intorno. Il tutto è cinto da una seconda cerchia di mura e bastioni, con due porte di ingresso, quella del Ponte, in corrispondenza del Ponte Vecchio, e quella di Tasano, che ancora oggi porta il nome del Tarlati.<br/>
Dalla Repubblica Fiorentina al Granducato<br/>

Nel 1384 Arezzo viene venduta a Firenze dal capitano di ventura Enguerrand de Coucy, e Pieve Santo Stefano ne segue il destino amministrativo e politico, sottomettendosi volontariamente all'oligarchia fiorentina nel 1387.<br/>

Segue un lungo periodo di pace politica e sociale sotto la signoria medicea. Nel 1483 viene completata la terza cinta muraria, a inglobare il nuovo quartiere del “Borgo Maestro”, che va dalla Porta di Tasano, sopra la quale viene edificato il nuovo palazzo vicariale, alla Porta Fiorentina. Seguono la Loggia del Grano, la Fonte del Tribunale (1511), e il monastero delle Clarisse francescane (1514).<br/>

Nel 1520 il territorio di Pieve Santo Stefano è scorporato dalla Diocesi di Città di Castello e aggregato alla nuova Diocesi di Sansepolcro, della quale costituisce uno dei centri maggiori per numero di abitanti e di chiese.<br/>

Il 18 aprile del 1527 l’esercito di lanzichenecchi e spagnoli dell’Imperatore Carlo V d’Asburgo, guidate da Carlo di Borbone alla volta del sacco di Roma, valicando l’Appennino in numero di 35.000 unità, assedia Pieve Santo Stefano per cinque giorni, pur non riuscendo a prevalere sulle difese messe in campo dal vicario della Repubblica fiorentina Antonio Castellani.[4][13][14] L’evento è riportato sia sull’ "Istoria d’Italia" di Francesco Guicciardini che sulla "Storia fiorentina" di Benedetto Varchi.<br/>

Nel 1589 l’arciprete Rodolfo Cupers istituisce un processo canonico che autentica venticinque miracoli compiuti da un’immagine della “Vergine Maria”, posta su una maestà rurale. Intorno ad essa, nel 1590, viene edificato con le oblazioni dei fedeli il Santuario della Madonna dei Lumi, completato nel 1625. Durante la peste del 1631, l’8 di settembre, viene emesso un solenne voto di festeggiare in perpetuo la sua natività, ratificato dal cancelliere granducale a peste debellata. Nasce la tradizione della Festa della Madonna dei Lumi.<br/>

Nel 1600 Lucrezia Verzaia, detta "la Maiola", perché proveniente da Maiolo nel Ducato di Urbino, viene denunciata per stregoneria dal marito Batista di Lazzero. Essa è esperta nell'uso curativo di erbe e funghi, ed ha scoperto certe attività illecite del direttore dell'ospedale in cui lavora, Francesco Angeloni, probabile istigatore del marito. La Verzaia viene incarcerata e processata dalla Santa Inquisizione. Nonostante le violenze e le torture nega ogni accusa, ma sulla promessa degli inquisitori di farle rivedere il figlio in cambio della confessione, la donna cede e ammette di essere una strega, devota "anema e corpo" del gran diavolo Barbone. È condannata nel 1604 alla pubblica abiura e finisce i suoi giorni in carcere, senza rivedere mai il figlio. Le carte del suo processo fanno parte dell'Archivio Storico di Pieve Santo Stefano.<br/>

Durante il Granducato dei Lorena il granduca Pietro Leopoldo visita due volte Pieve Santo Stefano, nel 1777 (dal 16 al 18 settembre) e nel 1787 (16 maggio), occasione in cui si fa condurre sulla vetta del Poggio di Stantino per avere panorama delle sue terre.<br/>

Nel XIX secolo, nonostante il lento declino che interessa anche gli altri centri altotiberini, diviene un importante centro di mercato del bestiame, dove si allestiscono regolari fiere in cui vengono esposti presso il Campo alla Badia fino a mille animali vaccini.<br/>

Il 29 settembre del 1844 viene inaugurato il cantiere per la costruzione della Collegiata di Santo Stefano, ultimata nel 1881, in luogo dell’antica pieve intitolata al santo patrono.<br/>

Il 14 febbraio del 1855, dopo settimane di abbondanti piogge, neve, e alcune scosse di terremoto, una grande falda del Poggio di Belmonte, a sud di Pieve Santo Stefano, frana a valle, incontrando il Poggio di Stantino e ostruendo completamente il corso del Tevere. Il paese, subitamente evacuato, è allagato per i quattro quinti della sua altezza. La calamità distrugge grande parte dell’immagine originaria della struttura urbana[16]. Si stimano anche perdute opere artistiche di rilevanza: una "Misericordia" di Piero della Francesca, una "Natività" del Ghirlandaio, una "Santa Lucia" di Luca Signorelli, due tavole di Pierino del Vaga raffiguranti gli angeli processionanti sulla maestà della Madonna dei Lumi, una di Santi di Tito che abbelliva la chiesa di San Francesco, alcune pitture della passione di Raffaellino del Colle e altre non precisate del Vasari. Il granduca Leopoldo II compie un sopralluogo sul posto in barca, e stanzia ingenti finanziamenti.<br/>
Dall'Unità d'Italia alla distruzione tedesca<br/>

In seguito all'unificazione nazionale del 1861 Pieve Santo Stefano è annessa alla Provincia di Arezzo.<br/>

Il 3 novembre 1867 il tenente della Guardia Nazionale e patriota garibaldino Eduardo Corazzini, nato a Bulciano nel 1836 e fratello di Francesco, viene gravemente ferito nella battaglia di Mentana e muore dopo due mesi di sofferenze, il primo gennaio 1868, a Pieve Santo Stefano. A lui il Giosuè Carducci dedica la celebre poesia "Per Eduardo Corazzini" (Giambi ed Epodi), contenente la "scomunica" del poeta a papa Pio IX.<br/>

Nel 1874 si inaugura l’ospedale civile, nei locali dell’ex convento della Madonna dei Lumi.<br/>

Nel settembre del 1907 il poeta e scrittore Giovanni Papini sposa Giacinta Giovagnoli, di Bulciano. La sua villa bulcianese diviene un salotto letterario ospite di illustri personaggi, quali il poeta e pittore Ardengo Soffici, che vi compie una serie di affreschi, il poeta Giuseppe Ungaretti, il giornalista e scrittore Giuseppe Prezzolini, lo scrittore Domenico Giuliotti.<br/>

Il 6 febbraio del 1908 nasce a Pieve Santo Stefano Amintore Fanfani.<br/>

Durante la prima guerra mondiale centoquarantuno pievani dei cinquecento circa arruolati nell’esercito regio perdono la vita. Ai caduti viene dedicato il “Parco delle Rimembranze”, nel rione Rialto, e un monumento realizzato dalla scultore Aurili di Firenze, con epigrafe di Giovanni Papini, prima collocato nella Piazza Santo Stefano, poi spostato nei giardini del Ponte Nuovo.<br/>
1944, il centro storico di Pieve Santo Stefano in macerie<br/>

Con il secondo conflitto mondiale si compie la distruzione sistematica dell’abitato di Pieve Santo Stefano. Il paese occupa parte integrante degli avamposti della Linea Gotica, iniziata a fortificare in loco nell'ottobre 1943 dall'organizzazione Todt. Nel giugno del '44 si registra una sostanziale recrudescenza della brutalità tedesca, con razzie, rastrellamenti, esecuzioni, tra cui l'eccidio sulla strada della Verna (14 giugno), in cui perdono la vita dieci persone[23]. Nel mese di agosto, le truppe tedesche in ritirata, dopo aver deportato la popolazione in direzione della Romagna (5/6 agosto), minano e radono al suolo Pieve Santo Stefano. Al 31 agosto del 1944 la distruzione è completata: i ponti sul Tevere e il 99% degli edifici sono atterrati, il 95% del bestiame razziato e 1200 ettari di terreno sono minati. Sulle macerie rimangono intatte la Chiesa della Collegiata e la Madonna dei Lumi. Il 2 settembre giungono a Pieve Santo Stefano le prime pattuglie inglesi. L'8 settembre una carica ad orologeria fa saltare il Palazzo Comunale e la torre campanaria. Con la fine delle ostilità, la situazione di Pieve Santo Stefano è paragonabile solo a quella di Cassino, per rapporto non solo delle Autorità Militari Alleate ma anche dei governi inglese ed americano, che ne fanno esplicita menzione con loro organi attraverso radio e stampa. I cittadini superstiti prendono alloggio tra le rovine del paese, in rifugi di fortuna, o nelle poche case coloniche lasciate intatte nelle campagne. Quarantacinque persone muoiono ancora nello scoppio di mine di cui i tedeschi hanno disseminato il territorio.<br/>
Ricostruzione ed età contemporanea<br/>

Nel 1964 viene costruita ex novo la frazione di Valdazze, su un progetto del cavaliere Silvio Giorgetti. In autunno Amintore Fanfani pubblica per Mondadori "Una Pieve in Italia", storiografia del paese natale in chiave autobiografica.<br/>

Nel 1966 si sviluppa il polo industriale a sud di Pieve Santo Stefano, su iniziativa dell’ingegnere Egidio Capaccini, fondatore di Tratos.
<br/>
Nella fine degli anni settanta viene ultimata la costruzione della strada di grande comunicazione E45, che collega Orte a Ravenna e costituisce il principale percorso alternativo all’Autostrada del Sole tra Roma e nord-est Italia.<br/>

Nel 1977, presso la frazione di Madonnuccia, iniziano i lavori per la realizzazione della Diga di Montedoglio, che hanno compimento nel 1993, dando origine al Lago di Montedoglio, il più esteso della regione Toscana.<br/>

Nel 1984 il giornalista e scrittore Saverio Tutino fonda l’Archivio Diaristico Nazionale.<br/>

Dal 18 giugno del 1985 al 2019 Albano Bragagni (centrodestra; lista civica) è sindaco di Pieve Santo Stefano, con la sola interruzione dell'amministrazione di Lamberto Palazzeschi (centro-sinistra, 2004-2009).<br/>
Onorificenze<br/>

Pieve Santo Stefano è tra le città decorate al valor militare per la guerra di liberazione, insignito il 7 marzo 1957 della croce di guerra al valor militare per i sacrifici delle sue popolazioni e per l'attività nella lotta partigiana durante la seconda guerra mondiale:<br/>
Croce di guerra al valor militare - nastrino per uniforme ordinaria 	Croce di guerra al valor militare<br/>
	«Durante la guerra di liberazione sopportò, con la fiera tenacia della sua gente, persecuzioni, deportazioni ed intense offese aeree e terrestri che causarono numerose perdite tra la popolazione e gravi dolorose distruzioni. Tanto sacrificio, serenamente affrontato con indefettibile dedizione alla propria terra, contribuì ad esaltare e a rinsaldare la fede nei destini della Patria. Pieve Santo Stefano - Val Tiberina, luglio - agosto 1944»<br/>
— 7 marzo 1957<br/>
Monumenti e luoghi d'interesse<br/>

- Eremo di Cerbaiolo<br/>
- Eremo della Madonna del Faggio<br/>
- Mignano (Castello)<br/>
- Chiesa di Sant'Andrea della Torre<br/>
- Santuario della Madonna dei Lumi<br/>
- Bulciano, "Croce del Papini"<br/>
- Tempietto di Santa Maria del Colledestro<br/>
- Chiesa di Santa Maria della Pace<br/>
- Chiesa di San Lorenzo a Baldignano<br/>
- Castello di Brancialino<br/>
- Lago di Montedoglio<br/>
- Teatro Comunale "Giovanni Papini"<br/>

Pieve "Città robbiana"<br/>

- Collegiata di Santo Stefano: Assunzione di Maria tra Santi; San Sebastiano alla colonna. Bottega di Andrea Della Robbia.<br/>
- Palazzo Comunale, "Sala del Consiglio": Gesù e la Samaritana al pozzo, Girolamo Della Robbia. Stemmi, bottega Della Robbia.<br/>
- Parrocchia Ss. Pietro e Paolo, Valsavignone: Madonna con Bambino tra i Santi Pietro e Clemente Papa, bottega Della Robbia.<br/>

Cammino di san Francesco<br/>

Pieve Santo Stefano rappresenta l'approdo della prima tappa del cammino francescano (percorso ufficiale del Ministero dei beni e delle attività culturali e del turismo "Via di Francesco", "Cammino di Francesco", "The Way of St. Francis" e "Di qui passò Francesco") che partendo dal Santuario della Verna giunge ad Assisi.<br/>
Il percorso della prima tappa, segnato dal caratteristico simbolo "Tau", dal Santuario francescano (1128 m) conduce presso la Croce della Calla (1140 m) e quindi si arrampica fino al punto più alto del cammino, il Monte Calvano (1254 m). Prosegue in direzione sud-est sul Passo delle Pratelle (1075 m) e sul monte della Modina (1181 m), dal quale digrada fino ai 433 m.s.l.m di Pieve Santo Stefano.<br/>

Da Pieve Santo Stefano giunge a Sansepolcro, nella seconda tappa del cammino, passando per l'eremo di Cerbaiolo, la riserva naturale Alpe della Luna, Pian della Capanna, La Spinella e il convento di Montecasale.<br/>
Riserve e parchi<br/>

- Riserva Naturale Alta Valle del Tevere-Monte Nero<br/>
- Riserva Naturale Alpe della Luna<br/>
- Riserva Naturale Bosco di Montalto<br/>
- ANPIL Serpentine di Pieve Santo Stefano<br/>
- Riserva Naturale Statale Formole<br/>
- Riserva Statale Poggio Rosso<br/>
- Riserva Naturale Statale Fungaia<br/>