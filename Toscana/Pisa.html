<iframe src="https://www.google.com/maps/embed?pb=!1m18!1m12!1m3!1d46146.882218661056!2d10.35417869140635!3d43.70680534808318!2m3!1f0!2f0!3f0!3m2!1i1024!2i768!4f13.1!3m3!1m2!1s0x12d5919af0f6598f%3A0xaab80fb5a78478c8!2sPisa%20PI!5e0!3m2!1sit!2sit!4v1682589016638!5m2!1sit!2sit" width="100%" height="450" style="border:0;" allowfullscreen="" loading="lazy" referrerpolicy="no-referrer-when-downgrade"></iframe>
<br/>
Pisa (ascolta[?·info], AFI: /ˈpisa/ o /ˈpiza/) è un comune italiano di 88 777 abitanti, capoluogo dell'omonima provincia nel nord ovest della Toscana.<br/>

Si inserisce nel territorio metropolitano con caratteristiche omogenee, denominato area pisana, che con i vicini comuni di Calci, Cascina, San Giuliano Terme, Vecchiano e Vicopisano, arriva a formare un sistema urbano di circa 195 000 abitanti distribuiti su 475 km². Inoltre, con un traffico superiore a 5 milioni di passeggeri nel 2017, Pisa ospita l'aeroporto più rilevante della Toscana, il Galileo Galilei.<br/>

Nonostante le incertezze sull'origine della città nel corso della storia, dopo diversi ritrovamenti archeologici negli anni '80 e '90, tra cui una necropoli etrusca databile al VII-VI secolo a.C., si può affermare con certezza che Pisa fu fondata dagli Etruschi.<br/>

Tra i monumenti più importanti della città vi è la celebre piazza del Duomo, detta Piazza dei Miracoli, dichiarata patrimonio dell'umanità, con la Cattedrale edificata tra il 1063 e il 1118 in stile romanico pisano e la Torre pendente, campanile del XII secolo, oggi uno dei monumenti italiani più conosciuti al mondo per via della sua caratteristica inclinazione, il Battistero, il Camposanto monumentale e Piazza dei Cavalieri, magnifica piazza ristrutturata dal Vasari.<br/>

La città è la sede di tre tra le più importanti istituzioni universitarie d'Italia e d'Europa, l'Università di Pisa, la Scuola Normale Superiore e la Scuola Superiore Sant'Anna, nonché la più grande sede del Consiglio Nazionale delle Ricerche (CNR) e di altri numerosi istituti di ricerca.<br/>

Il territorio comunale si affaccia direttamente sul mar Ligure con le sue quattro frazioni litoranee (Marina di Pisa, Tirrenia, Calambrone e San Rossore).<br/>

La città di Pisa in passato fu un'importante repubblica marinara: anche oggi il suo stemma è visibile sull'insegna della Marina Militare. <br/>
Origini del nome<br/>
Pisa nel 1540, mappa di Jacopo Filippo Foresti<br/>

Le origini del toponimo Pisa sono del tutto incerte, anche se sono state fatte due ipotesi che godono maggior considerazione, seppur senza evidenze schiaccianti: la prima si rifà a una voce che significa «estuario» nella lingua etrusca in riferimento alla foce dell'Arno, e l'altra a una base prelatina (un idronimo), forse derivante alla lontana dal vocabolo greco πῖσος pîsos, «luogo irrigato».<br/>

Le origini della città sono molto antiche con il primo insediamento accertato villanoviano. In epoca romana la città divenne municipium dopo la guerra sociale e colonia con il nome di Colonia Opsequens Iulia Pisana.<br/>

Senza alcun fondamento storico è la storia della fondazione di Pisa da parte di guerrieri elidi, come raccontato da alcune leggende antiche: per questo il nome veniva fatto risalire all'omonima città greca dell'Elide, i cui abitanti, guidati da Pelope, avrebbero fondato la Pisa toscana dopo la Guerra di Troia. Per questa ragione Pisa è soprannominata la città alfea (dal fiume Alfeo in Elide). <br/>
Architetture religiose<br/>

- Il Duomo di Pisa è la cattedrale medievale di Pisa. La costruzione del duomo, situato al centro di Piazza dei Miracoli, iniziò nel 1063 grazie al saccheggio di Palermo per mano della famiglia Orlandi, tale struttura fu ideata e portata a termine dall'architetto Buscheto. Vi si fondono elementi stilistici diversi: classici, lombardo-emiliani, bizantini e in particolare islamici, a riprova della presenza internazionale dei mercanti pisani a quei tempi. Nella prima metà del XII secolo il duomo fu ampliato sotto la direzione dell'architetto Rainaldo. L'aspetto attuale dell'edificio è il risultato di ripetute campagne di restauro succedutesi in diverse epoche. Il Duomo ospitava anche il San Tommaso d'Aquino fra i Dottori della Chiesa di Benozzo Gozzoli, oggi al Museo del Louvre, rastrellato durante l'occupazione francese e i furti napoleonici.<br/>
- Chiesa di San Francesco, progettata da Giovanni di Simone, costruita dopo il 1276. Nel 1343 nuove cappelle sono state aggiunte e la chiesa è stata elevata. È a navata unica e di notevole interesse sono la torre campanaria e il chiostro. Ospita opere di Jacopo da Empoli, Taddeo Gaddi e Santi di Tito. Nella Cappella della Gherardesca furono tumulati Ugolino della Gherardesca e i suoi figli. In origine e fino al 1810, ospitava la Maestà di Cimabue e San Francesco che riceve le stigmate di Giotto, ma a seguito delle spoliazioni napoleoniche e delle enormi dimensioni che ne resero difficile la restituzione durante la Restaurazione, rimasero al Louvre dove le aveva collocate Napoleone.<br/>
- Chiesa di San Frediano, menzionata la prima volta nel 1061, è una basilica a tre navate e ospita un crocifisso del XII secolo. Gli affreschi sono per la maggior parte restaurati nel XVI secolo, con lavori di Domenico Passignano, Aurelio Lomi e Rutilio Manetti. Svolge oggi la funzione di chiesa universitaria.<br/>
- Chiesa di San Paolo all'Orto La chiesa è menzionata nel 1086 come chiesa di San Paolo in Burgo, mentre nel 1120 è già detta "all'Orto". La chiesa ospitava l'opera di Taddeo di Bartolo Maria Santissima col suo Divin Figlio, che venne rastrellata durante l'occupazione francese su ordine del Direttorio da parte del direttore del Musee Napoleon Denon. Non venne restituita dopo il Congresso di Vienna a Pisa, oggetto delle spoliazioni napoleoniche, probabilmente a causa delle notevoli dimensioni che ne impedivano l'agile trasporto.<br/>
- Chiesa di San Silvestro costruita nel 1118, quando fu data ai monaci benedettini di Montecassino.Durante l'occupazione francese, diverse opere d'arte vennero rastrellate da Pisa oggetto di spoliazioni napoleoniche, tra cui la Maria con Gesù e angioli, una tavola di Turino Vanni anticamente ospitata dalla Chiesa di San Silvestro e tuttora in Francia<br/>
- Chiesa di San Nicola, la cui esistenza è rintracciabile fin dal 1097, è stata ingrandita tra il 1297 e il 1313 dai frati dell'ordine Agostiniano (che ricevettero la chiesa nel 1297), forse su progetto di Giovanni Pisano. Il campanile ottagonale risale alla seconda metà del XIII secolo. Notevoli sono le sculture lignee di Giovanni e Nino Pisano, e l'Annunciazione di Francesco di Valdambrino. Il campanile di questa chiesa è anch'esso pendente.<br/>
- Chiesa di Santa Maria della Spina, (1230), attribuita nella forma attuale a Lupo di Francesco (1325), è considerata unanimemente uno dei capolavori del gotico italiano. Ricca e preziosa come uno scrigno, sorge lungo il fiume, a pochi passi dall'estremità sud del Ponte Solferino. Proprio per la sua vicinanza al fiume subì nell'Ottocento un singolare intervento di smontaggio: le pietre furono numerate e la chiesa fu riassemblata a un livello più alto in modo da salvarla dalle piene.<br/>
- Chiesa di San Paolo a Ripa d'Arno, costruita attorno al 952, sorge in una piazza alberata situata sul Lungarno a sud-ovest della città. Fu ingrandita a metà del XII secolo sullo stile adottato per il Duomo, il romanico pisano. La facciata è stata completata nel XIV secolo da Giovanni Pisano. L'interno è stato affrescato da Buonamico Buffalmacco e Turino Vanni. Ha annesso la romanica Cappella di Sant'Agata, a pianta ottagonale, costruzione in laterizio del XII secolo che presenta un'insolita copertura piramidale.
- Chiesa di San Michele degli Scalzi, chiesa in stile Romanico situata nel quartiere di San Michele. Il campanile di questa chiesa è il più pendente della città, superando anche la celebre torre.<br/>
- Sinagoga di Pisa<br/>
- Cimitero ebraico<br/>
- Chiesa di San Giovanni de' Fieri, chiesa avventista.<br/>
- Cappella Sacrario ai Caduti di Kindu<br/>
- Cimitero Suburbano di Pisa<br/>
- Ex convento dei "Frati Bigi"<br/>
- Cimitero di San Piero a Grado<br/>
- Chiesa di Gesù Cristo dei santi degli ultimi giorni, chiesa mormone.<br/>
- Chiesa evangelica valdese<br/>
- Sala del Regno dei Testimoni di Geova<br/>
- Centro culturale islamico<br/>