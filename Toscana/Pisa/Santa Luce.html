<iframe src="https://www.google.com/maps/embed?pb=!1m18!1m12!1m3!1d2895.4968799389076!2d10.560958026486102!3d43.47109991418891!2m3!1f0!2f0!3f0!3m2!1i1024!2i768!4f13.1!3m3!1m2!1s0x12d5f76d794822c1%3A0x23b94bbaeab835d7!2s56040%20Santa%20Luce%20PI!5e0!3m2!1sit!2sit!4v1682691967402!5m2!1sit!2sit" width="100%" height="450" style="border:0;" allowfullscreen="" loading="lazy" referrerpolicy="no-referrer-when-downgrade"></iframe>
<br/>
Santa Luce è un comune italiano di 1.619 abitanti della provincia di Pisa in Toscana.<br/>
Dal 1927 al 1957 il comune di Santa Luce fu accorpato a quello di Orciano Pisano, formando il comune di Santa Luce Orciano (km² 77; 3571 abitanti nel 1951). Fu nuovamente diviso nel 1957. Il territorio comunale si estende per 66,72 km², nelle Colline Pisane, tra Valdera, Colline Livornesi, e le ultime propaggini settentrionali della Maremma Pisana. <br/>
L'area era conosciuta e abitata fin dall'epoca etrusca. Il primo documento scritto in cui è menzionata risale all'877. In quel periodo le terre passarono sotto il controllo di diverse famiglie: i Cadolingi, feudatari tra Fucecchio e Colline Pisane, i loro eredi Upezzinghi, insediatisi in Pisa, fino al 1406, quando il territorio dovette arrendersi al dominio fiorentino. In occasione di un fallimentare tentativo di ribellione dei pisani a Firenze, nel 1496 il castello e la cinta muraria del borgo di Santa Luce furono distrutti, come quello della vicina Orciano.<br/>
Simboli<br/>

Lo stemma e il gonfalone del comune sono stati concessi con decreto del presidente della Repubblica del 19 luglio 1986.<br/>

«D'argento, alla figura di Santa Lucia di carnagione, in maestà, aureolata d'oro, vestita con la tunica di rosso, ammantata di verde, tenente con la mano destra il ramo di palma al naturale, con la sinistra la patena d'oro, essa figura, con i piedi ignudi, ritta sulla pianura erbosa di verde, attraversante. Ornamenti esteriori da Comune.»<br/>

Il gonfalone è un drappo trinciato di verde e di bianco.<br/>

Il comune ha adottato una bandiera, concessa con D.P.R. del 22 settembre 2014, costituita da un drappo trinciato di verde e di bianco caricato dello stemma comunale.<br/>
Monumenti e luoghi d'interesse<br/>

«Antico Castello cui non restano che pochi ruderi delle mura; intorno al sito ov'era la rocca vedesi ora un gruppo di meschine abitazioni disposte in linea semicircolare in mezzo alle quali è la Chiesa parrocchiale dedicata a Santa Lucia: dal che derivò l'alterato nome del castello. Appartenne agli Arcivescovi di Pisa, poi ai Pisani, ma nel 1400 gli abitanti si sottomisero a Firenze.»<br/>

Santa Luce conserva tuttora i resti della rocca medievale. Il paese mantiene intatta la planimetria dell'antico borgo feudale: l'abitato, che ricalca la linea delle fortificazioni, si stringe a cerchi attorno allo spazio da cui il castello dominava la vallata. Tra le attrazioni di maggior pregio, la Pieve romanica (nella frazione Pieve Santa Luce), l'oasi faunistica del lago di Santa Luce, l'ecomuseo dell'alabastro (parte di una rete museale che coinvolge anche Volterra e Castellina Marittima) e il villaggio disabitato di Monteforti, con i resti del santuario della Madonna (un tempo il più importante della zona). Nella frazione di Pomaia ha sede un centro di cultura buddista tra i più importanti in Europa: l'istituto Lama Tzong Khapa, fondato nel 1977.<br/>
Architetture religiose<br/>

- Chiesa di Santa Lucia<br/>
- Chiesa di San Bartolomeo a Pastina<br/>
- Chiesa di Santo Stefano a Pomaia<br/>
- Pieve di Santa Maria Assunta e di Sant'Angelo a Pieve Santa Luce<br/>
- Santuario della Madonna a Monteforti<br/>

Aree naturali<br/>
Nel comune di Santa Luce, si trova la riserva naturale provinciale Lago di Santa Luce, un'area protetta di 278 ettari. <br/>
